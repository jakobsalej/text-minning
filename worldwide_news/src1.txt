SARAJEVO - Predstavnički dom Parlamentarne skupštine BiH konačno će se 15. novembra izjasniti o Prijedlogu izmjena Izbornog zakona BiH, koji je proljetos u parlamentarnu proceduru uputio Klub hrvatskog naroda u Domu naroda BiH, a kojeg je ovaj dom usvojio još u julu.

Nakon tri i po mjeseca Predstavnički dom BiH raspravljaće o potrebi hitne procedure, te o samom prijedlogu.

Međutim, teško da će u Predstavničkom domu BiH doći do podrške hrvatskom Prijedlogu izmjena Izbornog zakona BiH, jer se SDA, ali i opozicija u FBiH protive tome, dok partneri iz Saveza za promjene najavljuju da će, najvjerovatnije, biti suzdržani.

Momčilo Novaković, poslanik NDP-a, kaže da će biti suzdržan, jer smatra da vodeće stranke u FBiH moraju riješiti probleme, pa tek onda doći s prijedlogom izmjena na nivo BiH.

Aleksandra Pandurević, šef Kluba poslanika SDS-a, kazala je da u ovom klubu još nisu razgovarali o tome kako će se izjasniti o hrvatskom Prijedlogu izmjena Izbornog zakona BiH.

"Smatramo da sve treba rješavati u paketu i u skladu s ustavno-pravnim principima, jer u protivnom Ustavni sud BiH bi mogao to oboriti. Vidjećemo kako i šta, tražimo da se riješi pitanje konstitutivnosti Srba u tri kantona i FBiH, kao i adekvatno popuni Klub Srba u Domu naroda FBiH. Smatram da ne treba donositi odluke tako što će biti dva naroda protiv jednog", kazala je Pandurevićeva.

Podsjetimo, prilikom glasanja o izmjenama Izbornog zakona u Domu naroda BiH, SDS je bio suzdržan.

SDA je već najavila da će, čim hrvatski prijedlog izađe iz parlamentarne procedure, uputiti svoj prijedlog izmjena Izbornog zakona. Iz HDZ-a BiH već stižu oštre kritike na račun SDA i Bošnjaka.

Tako Borjana Krišto, zamjenica predsjednika HDZ-a BiH i predsjedavajuća Predstavničkog doma BiH, kaže da sva rješenja koja zagovaraju bošnjačke stranke u BiH, kada je riječ o izmjenama Izbornog zakona BiH, govore o želji za stvaranjem unitarne zemlje sa bošnjačkom većinom.

"Žele da pokažu kako imaju viziju BiH kao građanske zemlje s ignorisanjem činjenice o postojanju tri konstitutivna naroda", tvrdi ona.

Amir Fazlić, šef Kluba poslanika SDA, kaže da ova stranka neće podržati Prijedlog izmjena Izbornog zakona BiH koji su predložile hrvatske stranke.

"Izborni zakon BiH treba donijeti na način da se sjedne i zajednički radi na način da zakonom budu zadovoljni svi građani u BiH", kazao je Fazlić.

Damir Bećirović, šef Kluba poslanika DF-a u Predstavničkom domu BiH, kaže da ova stranka neće podržati Prijedlog izmjena Izbornog zakona.

Lazar Prodanović, zamjenik šefa Kluba poslanika SNSD-a u Predstavničkom domu BiH, ističe da će stav ove stranke biti nepromijenjen i da će glasati onako kako su glasali njihovi delegati u Domu naroda BiH.

"Podržaćemo ovaj prijedlog, kako god, da li po hitnoj proceduri ili redovnoj, glasaćemo protiv negativnog mišljenja nadležne komisije. Smatramo da je ovaj prijedlog dobar jer će riješiti problem izbora srpskih delegata u Domu naroda FBiH, te će implementirati pozitivnu odluku Ustavnog suda BiH, po apelaciji Bože Ljubića, ali i omogućiti na koncu provedbu i odluke Evropskog suda u Strazboru u predmetu 'Sejdić i Finci'", kaže Prodanović.