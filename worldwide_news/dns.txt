HOBRO: Frederik Børsting blev matchvinder for AaB i søndagens 1-0-sejr i Hobro, og midtbanespilleren tog dermed revanche efter den seneste kamp mod OB, hvor han sendte sine afslutninger milevidt over mål.

- Heldigvis ramte jeg målet i dag, og jeg havde vist også noget at bevise, siger Børsting, der udover to superligamål også har nettet tre gange i DBU Pokalen i sæsonen.

AaB’s offensive start varede dog kun i 10 minutter, og siden måtte de krige kampen hjem uden for alvor et få flow i spillet eller skabe chancer.

- Vi ville gerne ud og sætte os på kampen, og det kunne vi også sagtens have gjort, hvis ikke vi havde haft så mange dårlige berøringer. Det gælder især mig selv. Vi fik ellers plads nok at spille på, men vi smed alt for mange bolde væk, og det blev langt hen af vejen noget rod, erkender Frederik Børsting.

Hobro havde nok teten i perioder af kampen, men de fik ikke skabt ret mange chancer, og topscorer Kirkevold måtte se sin stime slutte på 11 superligamål.

- Jeg er meget tilfreds med, hvordan vi holdt Hobro fra chancer. Vores forsvar spillede en kæmpekamp, roser Frederik Børsting.

Fejl af Okore
I det 19. minut var Jores Okore ved at lave en stor blunder, da hans tilbagelægning til Jacob Rinne blev for kort. Quincy Antipas jagtede bolden, men han fik ramt AaB-keeperen med støvleknopperne og fik korrekt gult.

Et par skud fra distancen fra først Antipas og siden fra Vito Hammershøy-Mistrati var de øvrige tilbud til Hobro inden pausen, men Jacob Rinne rystede ikke på hånden i AaB-målet.

Chancefattig anden halvleg
Anden halvleg var længe én lang duel på midtbanen - uden nævneværdige chancer. AaB fik dog to gode tilbud i det 77. og 78. minut.

Først vendte Frederik Børsting godt med bolden og testede Jesper Rask i det korte hjørne, og minuttet efter fyrede Risgård af fra distancen og tvang Hobro-keeperen til en ny fin redning.

Hobro satte Sebastian Grønning ind for Quincy Antipas, men hjemmeholdet kæmpede med at skabe åbne chancer.

Rinne skabte spænding
I stedet synes AaB-målmand Jacob Rinne åbenbart, at der skulle noget spænding til i det 83. minut. Han tøvede med at sparke en tilbagelægning væk, og så kom Grønning ind og fik tacklet - men aalborgenserne slap med skrækken, da bolden sprang på tværs af målet.

Med sejren kommer AaB op på 19 point for 15 kampe og avancerer til ottendepladsen i Alka Superligaen. De har tre point op til AC Horsens på den sjette og sidste slutspilsplads.

Hobro bliver stående på 23 point og beholder trods nederlaget fjerdepladsen.