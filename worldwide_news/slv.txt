Po 40 letih maraton v New Yorku dobila Američanka
Geoffrey Kamworor zmagal pri moških z 2:10:53
5. november 2017 ob 18:46
New York - MMC RTV SLO, STA
Kenijec Geoffrey Kamworor in Američanka Shalane Flanagan sta zmagovalca 47. maratona v New Yorku.

Kamworor je dobrih 42 kilometrov premagal v dveh urah, 10 minutah in 53 sekundah. To je njegov največji uspeh na maratonski razdalji, sicer pa je bil svetovni prvak v polmaratonu in krosu. Na svetovnem prvenstvu v Pekingu leta 2015 je osvojil srebro na 10.000 metrov.

Njegov rojak Wilson Kipsang je zaostal tri sekunde, tretjeuvrščeni Etiopijec Lelisa Desisa pa je v cilj prišel z izidom 2:11:32.

Shalane Flanagan (2:26:53) je dobila svoj prvi veliki maraton, pred startom je celo dejala, da se bo poslovila, če preseneti vse in zmaga. Z drugim mestom se je na koncu morala zadovoljiti Kenijka Mary Keitany, ki je zaostala 61 sekund, Etiopijka Mamitu Daska pa je bila tretja.

Pred Flanaganovo je bila zadnja Američanka z zmago v New Yorku Miki Gorman leta 1977.

Newyorški maraton je potekal pod strogim varnostnim režimom zaradi nedavnega terorističnega napada. Dogodek tekačev ni prestrašil, nekaj odpovedi je sicer bilo, a se je v New Yorku vseeno zbralo več kot 50.000 tekačev iz 125 držav. Ob trasi pa naj bi se zbralo okoli 2,5 milijona ljudi.

Kriza aktualnega hrvaškega nogometnega prvaka, Rijeke, se je še dodatno poglobila. Varovanci Matjaža Keka so doživeli četrti zaporedni poraz v 1. HNL.

Rijeka je slast zmage v domačem prvenstvu nazadnje okusila 1. oktobra, ko so visoko s 5:1 premagali Rudeš. Nato so jih porazili Istra 1961, Osijek, Dinamo Zagreb in zdaj še Lokomotiva.

Rijeka je klonila v Zagrebu, kjer so Zagrebčani zmagoviti gol dosegli v 16. minuti, Luka Capan je zadel pod prečko za 1:0. Napolnjeni z adrenalinom so igralci Lokomotive imeli še nekaj priložnosti, Rijeka je delovala bledo. Na začetku drugega polčasa so Rečani zahtevali enajstmetrovko, saj naj bi eden izmed igralcev Lokomotive v kazenskem prostoru igral z roko. Rijeka niti v drugem polčasu ni pokazala veliko, tako da so Zagrebčani zasluženo osvojili točke.

"Moramo razmisliti o tem, kako prekiniti črni niz, dvigniti glave, ampak da ni dobro, to vidimo vsi," je povedal Kek na tiskovni konferenci. Dodal je: "Prepotentno bi bilo razmišljati o naslovu prvaka v tem trenutku. Prosim vas le, da ne postavljate pod vprašaj mojega motiva. Z Rijeko sem, kakšen človek bi bil, če bi zdaj odšel. Ostajam v klubu, ne razmišljam o odhodu. Veliko ljudi mi marsikaj pripisuje, ampak moje srce bije za Rijeko."