Expremiér Topolánek chce kandidovat na prezidenta

Expremiér a bývalý předseda ODS Mirek Topolánek se rozhodl kandidovat na prezidenta. Potvrdil to České televizi. Do úterý musí získat podpisy zákonodárců, protože v tento den končí lhůta pro podání přihlášek kandidátů. Topolánek oznámil ČTK, že mu podporu mu příslibili senátoři z pěti senátorských klubů včetně ODS.

Lékárníci se dožadují jednotnoných doplatků ve všech lékárnách

Lékárníci chtějí navýšení plateb za poskytování lékárnické péče, které by nepoškodilo pacienty. Na sjezdu delegátů České lékárnické komory (ČLnK) k tomu vyzvali poslance i budoucí vedení ministerstva zdravotnictví. K prioritám lékárníků patří zavedení pevných doplatků na léky pro všechny pacienty v každé lékárně, změna principů systému odměňování za lékárenskou péči a vytvoření pravidel vzniku sítě lékáren.

´Podle prezidenta ČLnK Lubomíra Chudoby je ČR jedna z posledních zemí v Evropské unii, kde příjem lékárny závisí na tom, jak drahý lék vydá. "To je věc, která nemá obdoby a není spravedlivá," uvedl Chudoba. Lékárníci by podle něj měli být placeni za svou práci a ne dle ceny léku, vydělali by na tom i pacienti.

Vláda Babiše bez důvěry Sněmovny může skončit u Ústavního soudu

Piráti by se podle předsedy Ivana Bartoše obrátili na Ústavní soud, pokud by prezident Miloš Zeman nechal vládnout ohlášený menšinový kabinet Andreje Babiše (ANO) bez důvěry Sněmovny a vyhlášení předčasných voleb. Bartoš to dnes uvedl v pořadu Partie televize Prima.

"Pokud by nastala nějaká taková situace a nebylo by možné ani hlasy 120 poslanců tu Sněmovnu rozpustit a záviselo by na prezidentovi, zda takovou vládu bez důvěry nechá, nebo ne, bylo by správné jít tou ústavní stížností a prostě donutit pana prezidenta k tomu kroku," uvedl Bartoš.

Předseda ODS Petr Fiala označil za reálnou hrozbu, že menšinová vláda Babiše bez důvěry dolní komory vznikne vzhledem k tomu, že Zeman a Babiš vytvořili mocenský pakt. Podle Fialy je to absurdní, proti duchu ústavy i proti smyslu parlamentní demokracie.

Český ministr financí se zúčastní zasedání eurozóny

Ministr financí Ivan Pilný bude v pondělí přítomen na jednání svých rezortních kolegů ze států platících eurem. Schůzka takzvané euroskupiny v otevřeném formátu je součástí přípravy na podobně koncipovaný summit eurozóny v polovině prosince. Ministry financí eurozóny ale ještě před touto debatou čeká standardní schůzka bez zástupců ostatních států.

Setkání vrcholných představitelů zemí platících eurem, ovšem s tím, že je otevřeno i dalším státům EU, svolal předseda Evropské rady Donald Tusk.

České firmy již začaly vyžadovat nový typ souhlasu se zpracováním osobních údajů

Nařízení EU o ochraně osobních údajů (GDPR) začne platit na konci května 2018, některé společnosti či instituce ale již nyní začínají žádat své zákazníky o udělení souhlasu se zpracováním osobních údajů podle nových pravidel. ČTK to řekla Šárka Gregorová ze společnosti Schaffer & Partner. Souhlas musí dát miliony lidí. Obnovou tak bude muset projít drtivá většina databází, kterými disponují například internetové obchody, ale i lékaři, školy či zaměstnavatelé.

Lidé se nyní mohou setkat s tím, že po nich nějaká společnost, banka či zaměstnavatel chce udělení souhlasu se zpracováním osobních údajů. Pokud si firmy či instituce udělení souhlasu v termínu nezajistí, musí osobní údaje klientů ze svých databází vymazat. V opačném případě jim hrozí sankce, která může v nejhorším případě odpovídat čtyřem procentům z celosvětového obratu společnosti nebo 20 milionům eur (přes půl miliardy Kč).

Hlavním smyslem GDPR je důraz na informovanost. Lidé by měli vědět, jak společnost či instituce nakládá s jejich daty, k jakému účelu je využívá a po jakou dobu. To platí i v případě údajů, které si firmy ukládají pro možnou budoucí reklamaci nějakého výrobku.

Husí farmy zažívají vrchol sezóny

V husí farmě v Rohozné na Jihlavsku je v plném proudu porážka vykrmených hus. Farma jich na svatomartinské hody letos dodá kolem devíti stovek. Kromě toho také 600 kachen a asi dvě stovky kuřat. Husy o váze kolem pěti kilogramů dostanou zákazníci oškubané, vykuchané, chlazené a vakuově zabalené včetně drůbků. Zájem o tradiční svatomartinské husy se každoročně zvyšuje. Podle majitele Josefa Třísky patří jediná husí farma na Vysočině mezi pět největších chovatelů hus v Česku.

"Protože husy dodáváme čerstvé a chlazené, jsme omezeni kapacitou porážky," řekl ČTK Tříska. Husy se musí porazit a zpracovat během dvou týdnů.

Předpověď počasí

Předpověď na pondělí: Zataženo až oblačno. Občas s deštěm, na východě a později i na západě území srážky jen ojediněle. V Čechách nad 900 m srážky smíšené nebo sněhové. Nejnižší noční teploty 7 až 3 °C. Nejvyšší denní teploty 5 až 9 °C, na východě a jihovýchodě Moravy a ve Slezsku 9 až 12 °C. Mírný severozápadní až severní, na Moravě a ve Slezsku zpočátku jižní až jihovýchodní vítr 2 až 6 m/s.