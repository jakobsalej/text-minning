Nogometaši Chelseaja so dobili veliki derbi 11. kroga Premier lige. Na Stamford Bridgeu so z 1:0 premagali Manchester United. Odločil je Alvaro Morata.

Zmage Londončanov so se poleg navijačev Chelseaja najbolj razveselili še pri Manchester Cityju, ki je v nedeljo s 3:1 premagal Arsenal in ob porazu rdečih vragov za tri točke povečal naskok na vrhu lestvice.

Zdaj imajo varovanci Pepa Guardiole na prvenstveni lestvici pred najbližjim zasledovalcem in mestnim tekmecem osem točk prednosti, prav toliko točk vodijo še pred tretjeuvrščenim Tottenhamom, ki je z 1:0 v mestnem derbiju ugnal Crystal Palace.

Fabregas zapravil najlepšo priložnost
Derbi kroga so na Stamford Bridgeu bolje začeli gostitelji, že v 7. minuti je gostujoči branilec Phil Jones zadel avtogol, a je glavni sodnik Anthony Taylor zadetek razveljavil zaradi domnevnega prekrška Alvara Morate, ki naj bi si v boju za žogo pomagal z rokami. Modri so bili v uvodnih minutah boljši tekmec, v 12. minuti se je izjemna priložnost ponudila Tiemoueju Bakayoku, a je Francoz z dobrih desetih metrov neovirano sprožil čez vrata. Rdeči vragi so prvič zapretili v 16. minuti, ko je zbranost vratarja Thibauta Courtoisa preizkusil Romelu Lukaku, kmalu zatem je na drugi strani igrišča Cesc Fabregas zapravil najlepšo priložnost prvega polčasa. Po odličnem strelu Edena Hazarda je Unitedov vratar David De Gea žogo odbil na levo stran, kjer je Katalonec iz neposredne bližine žogo z glavo poslal v zunanji del mreže.

Do odmora je igra potekala predvsem na sredini igrišča, veliko je bilo netočnih podaj v napad obeh ekip, zadnja polpriložnost se je ponudila Chelseaju, a je bil predložek Marcosa Alonsa z leve strani nenatančen.